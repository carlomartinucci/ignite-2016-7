Spiegami: una piattaforma online per esplorare e sviluppare ragionamenti

La struttura base di un’argomento è composta da tre elementi: premesse, implicazione, conclusione. Le premesse e la conclusione sono come dei blocchi, l’implicazione è come una freccia che collega i blocchi. Ogni blocco usato come conclusione può, a sua volta, essere una premessa di un altro argomento. Ripetendo questa struttura si possono formare ragionamenti sempre più complessi, con molti livelli di profondità, ma nei quali ogni passaggio è spiegato da argomenti specifici per quegli elementi coinvolti.

Spiegami vuole essere simile a Wikipedia, ma plurale: per ogni tesi possono esserci strutture argomentative diverse.
Spiegami vuole essere un network come Facebook, ma meno dispersivo perché basato sui contenuti e sui ragionamenti, e non sulle emozioni e sui battibecchi.

Blocco:
Una affermazione. Può essere usato come premessa o come conclusione.

Implicazione:
È una freccia, il collegamento tra un certo numero di blocchi iniziali (premesse) e un blocco finale (conclusione). Spiega perché se le premesse sono vere allora anche la conclusione lo dovrebbe essere.

Argomento:
È composto da tre elementi: un insieme di blocchi dette premesse, un singolo blocco detto conclusione, e un’implicazione tra quelle premesse e la conclusione.

Ragionamento:
Ogni ragionamento ha come obiettivo la dimostrazione di una singola tesi. Un ragionamento si sviluppa in una struttura ad albero su un numero arbitrario di livelli.
Il primo livello è costituito da uno o più argomenti, ciascuno dei quali ha come conclusione la tesi che si vuole dimostrare. Il secondo livello è costituito da argomenti che hanno come conclusioni le premesse del primo livello. E così via.
Il ragionamento più semplice possibile è costituito da un singolo argomento con una sola premessa.

Obiezione:
Perché un argomento sia corretto, è necessario che le premesse siano valide e che l’implicazione sia valida. In questo caso, l’argomento mostra la validità della conclusione.
Per invalidare un argomento si può sollevare un’obiezione ad una delle premesse oppure un’obiezione all’implicazione.
Un’obiezione ad una premessa è, di fatto, un ragionamento che ha come tesi l’affermazione che nega la premessa. A sua volta questo ragionamento si compone di argomenti, e può ospitare obiezioni eccetera.
Un’obiezione ad una implicazione invece consiste in un commento che evidenza o la mancanza di una premessa o un errore logico formale.

Utente:
Chi usa Spiegami. Può creare blocchi, implicazioni, argomenti, ragionamenti, obiezioni.
Può creare variazioni di ragionamenti esistenti, usando solo alcune degli argomenti presenti.
Può esprimere opinioni su blocchi, implicazioni e obiezioni (verde scuro: è vero; verde chiaro: forse è vero; grigio: non so; rosso chiaro: forse è falso; rosso scuro: è falso; bianco: ancora nessuna opinione).
Può impostare i livelli di privacy (a chi mostrare le proprie opinioni).
Spiegami gli mostra ragionamenti o argomenti che presume gli interessino; o perché contengono elementi sui quali ha mostrato di essere d’accordo, o perché evidenziano potenziali contraddizioni sulle sue preferenze, o perché sono stati fatti o sottoscritti da altri utenti con i quali ha simili opinioni.